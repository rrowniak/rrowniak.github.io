---
id: 118
title: 'Bitcoin: fakty'
date: '2018-03-17T08:16:52+00:00'
author: 'Rafał Równiak'
layout: post
guid: 'http://rrowniak.com/?p=118'
permalink: /bitcoin/bitcoin-fakty/
image: /wp-content/uploads/2018/02/bitcoin-2.jpg
categories:
    - Bitcoin
tags:
    - Bitcoin
    - fakty
    - krypto-waluty
    - mity
---

Dzisiaj odstawimy na bok mity [zwolenników](http://rrowniak.com/it/bitcoin-mity-i-legendy-wyznawcow/) i [przeciwników](http://rrowniak.com/it/bitcoin-mity-i-legendy-wrogow/) Bitcoina, porozmawiamy o faktach. Jest to już ostatni artykuł dotyczący tej krypto-waluty. Mam nadzieję, że informacje jakie przestawiłem w tej serii rozjaśnią nieco zagmatwany i trudny świat krypto-walut, a w szczególności świat Bitcoina.

###### Fakt 1: Rewolucyjny pomysł i fenomenalny projekt

Rewolucyjność tej idei polega na genialnym wykorzystaniu istniejących już technologii i wdrożeniu pomysłu na skalę światową. Bardzo rzadko mamy do czynienia z projektem typu open-source, który by tak szybko podbił cały świat i trafił pod strzechy. Obecnie Bitcoin to rozpoznawalna marka, a krypto-waluty kiedyś należące raczej do sfery science-fiction dzisiaj są poważnym uczestnikiem w świecie finansów.

Inny aspekt to techniczna strona Bitcoina. Jakiś czas temu [pisałem o tym co siedzi pod spodem](http://rrowniak.com/en/bitcoin-en/investigating-cryptocurrences/). Są to bardzo ciekawe technologie znane od dekad. Jednak po raz pierwszy zostały one wykorzystane w tej właśnie konfiguracji. Warto również przypomnieć, że od czasu wprowadzenia Bitcoina nie było poważnych awarii systemu, ani nikomu nie udało się skompromitować całej idei. Takich przykładów w świecie IT jest na prawdę mało. Panowie czapki z głów…

###### Fakt 2: Pomysłodawca nieznany

Satoshi Nakamoto, bo tak nazywa się pomysłodawca Bitcoina jest nieznany. Nie wiadomo nawet czy jest to jedna osoba, czy grupa robocza ukrywająca się pod tym pseudonimem. Od czasu do czasu pojawiają się różne spekulacje na ten temat, czasami ktoś przyznaje się do tej tożsamości, ale jeszcze nikt tego nie udowodnił. A udowodnienie tego jest bardzo proste. Otóż legendarny Satoshi Nakamoto posiada znaczną liczbę bitcoinów, dokładnie mówiąc 980 000. Jest to spora sumka, kiedyś nawet był w pierwszej pięćdziesiątce najbogatszych tego świata. Wystarczy aby podający się za twórcę krypto-waluty wykonał drobny przelew udowadniając tym samym kontrolę i prawo własności do tej małej fortuny. Jednak nic takiego dotychczas nie miało miejsca. Jest jeszcze inny problem z tym związany, co jest o dziwo rzadko podnoszone przez krytyków tej krypto-waluty, a mianowicie skupienie znacznej sumy środków w rękach jednej osoby lub grupy osób, w dodatku o nieznanej tożsamości, jest pewnym niebezpieczeństwem mogącym mieć wpływ na stabilność kursu takiej waluty. Nie wiadomo kiedy właściciel takiego kapitału zacznie się go pozbywać, w jaki sposób, i czy w ogóle te pieniądze nie są stracone na zawsze – wielu przyjmuje, że bogactwo Nakamoto jest już stracone. Takie ruchy zawsze powodują zawirowania na rynku i skupiają uwagę użytkowników na spekulacyjnej stronie waluty.

###### Fakt 3: Waluta deflacyjna.

Ilość Bitcoinów w systemie jest odgórnie ograniczona do wartości 21 milionów. Wartość ta może zostać zmieniona, ale w praktyce jest to bardzo trudne i wiązałoby się z hard-forkiem, czyli – upraszczając – z podziałem sieci na zwolenników i przeciwników takiej zmiany (to trochę bardziej skomplikowane – dobry kandydat na osobny wpis). Emisja Bitcoina maleje wykładniczo i jest bardzo dokładnie zdefiniowana. To znaczy, że można opisać ten proces matematycznie i podać jego rozkład w czasie. Jak już wspominałem kilkukrotnie w poprzednich artykułach emisja pieniądza dokonuje się podczas wygenerowania każdego bloku z transakcjami, co dzieje się średnio co dziesięć minut. Jako, że emisja maleje wykładniczo to można podać przybliżony czas wykopania ostatniego bitcoina, a właściwie satoshi (1 bitcoin = 100 000 000 satoshi) i nastąpi to mniej więcej w 2140 roku.

Wiemy już, że emisja pieniądza nie jest uzależniona od gospodarki i ilość bitcoinów jest ograniczona. Powoduje to, że system będzie dotknięty brakiem równowagi powodowanej nadmiarem lub niedoborem pieniądza. Zakładając, że waluta nie będzie traciła na popularności, w co mocno wierzą zwolennicy Bitcoina, będziemy mieć do czynienia z niedoborem waluty na rynku co powoduje deflację. Czyli z biegiem czasu ceny dóbr będą maleć, będziesz mógł kupić za tą samą ilość bitcoinów więcej, jeśli tylko poczekasz jakiś czas. A to powoduje chęć akumulacji kapitału ([tezauryzacja](https://pl.wikipedia.org/wiki/Tezauryzacja)) i niechęć do wydawania pieniędzy, bo po co się ich pozbywać, skoro na ich przetrzymywaniu możesz zarobić. To prowadzi do stagnacji i w skrajnym przypadku Bitcoin może zostać uznany za nieatrakcyjny środek płatniczy (przecież nie chcesz się go pozbywać, bo jutro będzie jeszcze cenniejszy, prawda?).

###### Fakt 4: Duże zużycie energii

W chwili obecnej sieć Bitcoin pożera ogromne ilości energii. Według [digiconomist](https://digiconomist.net/bitcoin-energy-consumption) obecna konsumpcja wynosi 55 TWh na rok. Jest to dosyć abstrakcyjna liczba, więc trudno to sobie wyobrazić. Na przykład nasza największa elektrownia, elektrownia Bełchatów produkuje ok 28 TWh rocznie, czyli tylko połowę tego czego obecnie wymaga sieć Bitcoin. A jeśli porównać zapotrzebowanie sieci na energię elektryczną z innymi państwami to okazuje się, że państwa takie jak np. Rumunia czy Uzbekistan potrzebują mniej energii elektrycznej, a państwa takie jak Grecja czy Izrael mają zapotrzebowanie na podobnym poziomie.

###### Fakt 5: Transakcje są nieodwoływalne

Transakcja zlecona i zatwierdzona (umieszczona w globalnym rejestrze transakcyjnym) nie może być anulowana. Nie ma sposobu na zgłoszenie oszustwa, nie ma tzw. [chargeback](https://pl.wikipedia.org/wiki/Chargeback), czyli możliwości rozwiązywania sporów. Niektórzy mówią, że to dobrze, inni że źle. Ale fakt jest faktem i nic tego nie zmieni.

###### Fakt 6: Zgubiony portfel (klucz prywatny) to stracone pieniądze na zawsze

Jeśli zgubisz swój wirtualny portfel czyli klucz lub klucze prywatne związane z Twoimi środkami to koniec, wirtualne pieniądze przepadły. Ani Ty ani nikt inny nie będzie mógł korzystać z tych środków. Środki te będą kryptograficznie zablokowane aż do końca świata, a może nawet dłużej. Reguła jest prosta: nie masz kluczy, nie masz dostępu do swoich środków. Dlatego bardzo ważną sprawą jest odpowiednie zabezpieczenie swojego portfela i zadbanie o zrobienie odpowiednich kopii zapasowych. Trzeba też uważać, aby nie wpadły one w niepowołane ręce. Możesz wtedy również stracić wszystko – ktoś dysponujący kopią Twojego portfelu może zrobić przelew wszystkich środków na swój portfel i wtedy bezpowrotnie (patrz fakt 6) stracisz cały dobytek. Jest jeszcze inna konsekwencja tego zjawiska, a mianowicie przygody ze zgubieniem kluczy prywatnych miały już miejsce. [Badania z końca roku 2017](http://fortune.com/2017/11/25/lost-bitcoins/) szacują, że od ~3 000 000 do ~4 000 000 bitcoinów zostało bezpowrotnie straconych (czyli od 17% do 23% obecnie wykopanych bitcoinów).

##### Fakt 7: Bitcoin ma konkurencję

I to jaką! Obecnie istnieje kilka tysięcy podobnych projektów opierających się na podobnej zasadzie co Bitcoin, a różniących się w szczegółach. Nazywamy je *altcoins* czyli alternatywnymi krypto-walutami. Najpopularniejszymi z nich są [ethereum](https://www.ethereum.org/), [bitcoin cash](https://www.bitcoincash.org/), [ripple](https://ripple.com/), [litecoin](https://litecoin.com/). [Rozkład popularności](https://coinmarketcap.com/charts/) wygląda następująco (w dniu pisania tego tekstu):

- Bitcoin ~42%
- Ethereum ~19%
- Ripple ~8%
- Bitcoin cash ~5%
- Litecoin ~3%
- Inne ~23%

W ostatnim roku można zauważyć gwałtowny spadek popularności Bitcoina na rzecz innych krypto-walut. Co przyniesie przyszłość? Zobaczymy…

To tyle na temat Bitcoina.